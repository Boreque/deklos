+++
date= 2021-09-05
menu= "main"
title = "Klifi: vreemdgangers"
description = ""
tags= [
    "klimaat",
	"fictie",
    "literatuur"
]
+++

![](https://upload.wikimedia.org/wikipedia/commons/2/28/Siberia_blanketed_in_smoke_ESA365453.jpg)

Siberische bosbrand, 2016. [Bron](https://upload.wikimedia.org/wikipedia/commons/2/28/Siberia_blanketed_in_smoke_ESA365453.jpg)

### 

Klifi. Het klinkt eerder als een nieuwe, ietwat experimentele snack bij Snackcorner Barry dan een literaire verkenningstocht. Toch heeft 'klifi' niets van doen met gefrituurd rundvlees of in vet gedrenkte salami: kli-fi, dat staat voor 'klimaatfictie', een broertje van de *science fiction*, dat de afgelopen decennia op eigen benen heeft leren staan. 

In een wereld waarin de aarde steeds meer van zich laat horen, is klifi hip. [Adriaan van Dis](https://www.adriaanvandis.nl/boek/klifi/) noemde een roman naar het genre. [Nieuwsuur](https://nos.nl/nieuwsuur/artikel/2393920-klimaatroman-steeds-populairder-schrijvers-voelen-aankomen-wat-gebeuren-gaat) behandelde de golf aan Nederlandse klimaatromans. [Literaire theoretici](https://www.upress.virginia.edu/title/4777) schrijven boeken vol over alle verhalen over het klimaat die te vinden zijn op televisie en in de boekhandel. Schrijvers helpen ons om de klimaatcrisis te verbeelden en daarmee om te verkennen hoe wij kunnen handelen in een veranderende wereld. 

![](https://github.com/Boreque/deklos/blob/master/static/images/dis.png?raw=true)

Dit is een crisis die zich nu juist zo lastig laat vangen door ons voorstellingsvermogen. Ze is overal en altijd aanwezig. Telkens weer anders. Overstromingen. Droogte. Hittegolven. Hevige sneeuwval. [De wetenschappelijke rapporten](https://www.ipcc.ch/assessment-report/ar6/) alleen helpen ons nog niet voldoende om te begrijpen welke betekenis deze uitersten hebben voor ons in ons alledaags leven.

Voor mijn eigen onderzoek naar de representatie van geologische en planetaire tijd in verhalen heb ik talloze romans gelezen. Voor de beginnend klifi-lezer schrijf ik komende maanden een korte reisgids langs de hoogtepunten die ik ben tegengekomen, aan de hand van drie thema's: het Vreemde, het Kind en het Vergane. De eerste stop: het Vreemde in Jeff Vandermeer's *Annihilation* (2014). 

### Het Vreemde

We kennen het klimaat niet als een doener. In oude romans vormde het klimaat een passieve achtergrond, die weliswaar kon verschillen van gebied tot gebied, maar waar je altijd op kon bouwen. Het *Davos* van Thomas Manns roman [*Der Zauberberg*](https://nl.wikipedia.org/wiki/De_Toverberg) is 's winters telkens weer ijskoud. Alle jaren dat Hans Castorp bovenop de berg verblijft moet hij zich 's nachts goed inwikkelen op het balkon om niet te bevriezen. Het warme Italië van Henry James' [*Portrait of a Lady*](https://nl.wikipedia.org/wiki/The_Portrait_of_a_Lady) vormt een betrouwbaar contrast met het wispelturige klimaat in Engeland. 

In klimaatromans is deze aanname van een berekenbaar klimaat doorgestreept. Het klimaat en de niet-menselijke wereld spelen plotseling mee. Ze doemen op uit de coulissen en weigeren van het toneel af te gaan. Deze ervaring is vervreemdend. Dat wat zich gedeisd moet houden, begint plotseling te praten. 

Het is alsof een toneelstuk van Shakespeare onderbroken wordt doordat het podium zelf met een diepe zin dwars door Macbeth begint te mompelen. De kijker weet door zulke interrupties niet meer goed wie acteur is en wat slechts franje, wie handelt en wie ondergaat, wat essentieel is en wat niet. Klimaatromans vangen deze ervaring door de lezer te werpen in uiterst vreemde werelden, waarin onze verwachtingen verstrikt raken in een vreemd web waarin geen boven of onder te onderscheiden is. 

### Annihilation

Er zijn weinig boeken vreemder dan [Jeff Vandermeers](https://www.interviewmagazine.com/culture/can-jeff-vandermeer-save-us-from-extinction) *Annihilation* uit 2014. Dit boek is ook verfilmd door [NetFlix](https://www.imdb.com/title/tt2798920/), waarbij helaas de vertelling wint van het onvertelbare dat Vandermeer laat zien in het boek, dat wil zeggen, waarbij het plezier van plot de frustratie van de boekversie verdrongen heeft. Toch beveel ik het aan dit frustrerende kleine boekje te lezen. In *Annihilation* laat Vandermeer namelijk zien wat voor verschrikking het is wanneer het landschap reageert op de mens: een ervaring die wij in het Westen vergeten waren, tot de grote overstromingen van deze zomer. 

![](https://upload.wikimedia.org/wikipedia/en/e/e5/Annihilation_by_jeff_vandermeer.jpg)

Een biologe meldt zich vrijwillig aan voor een expeditie naar wat *Area X* heet, een mysterieus gebied dat al door elf eerdere missies bezocht is, maar waarvan nooit iemand in ongeschonden staat teruggekeerd is. Het gebied is onbewoond door mensen, maar barst van de vreemde wezens. Reusachtige alligators. Enorme zwijnen. De expeditie van de biologe stuit op een spiraalvormige tunnel, welke zij steevast een 'toren' blijft noemen. Bij afdaling blijkt op de muren van de toren een lange zin gevormd te zijn door planten, die de biologe blijft intrigeren:

*Where lies the strangling fruit that came from the hand of the sinner I shall bring forth the seeds of the dead to share with the worms that...*

Later zal blijken dat in de toren een organisme leeft dat deze zin '*schrijft*', hoewel het zelf niets menselijks heeft, noch begrip lijkt te hebben van de taal. Het imiteert menselijke gedragingen. Het speelt een onduidelijke, maar belangrijke rol in het ongrijpbare ecosysteem van *Area X*, maar zelf blijft het ongrijpbaar, onbegrijpelijk. "My eyes," beschrijft de protagoniste over het aangezicht van dit organisme, "kept glancing off of it as if an optic nerve was not enough." 

Het landschap waarin de biologe dwaalt reageert op wat mensen hebben gedaan. Het absorbeert menselijke invloed, vervormt het, en spuugt het terug, maar op zo'n manier dat de mens zich niet meer thuis kan voelen. Menselijke lichamen worden opgeslokt en verschijnen elders opnieuw, als simulacra van de verloren personen. De vormen van dieren mengen zich met die van mensen. Onderwijl kan de biologe niet eens meer haar eigen geest vertrouwen, die zowel door haar reisgenoten als door de omgeving constant beïnvloed wordt. Alles staat in deze helse tocht door *Area X* op losse schroeven.

Door dit alles is *Annihilation* een desolate vertelling, die gelezen kan worden als een metafoor voor een verstoorde aarde. Onze technieken, onze uitstoot, onze aanpassingen: ze zijn nooit in onze controle en ze kunnen op onheilspellende manier terugkeren. Het afschrikwekkende aan klimaatverandering is niet dat er een zogenaamd pure wildernis verloren gaat, maar dat wij overal onszelf tegenkomen - zonder onszelf te kunnen herkennen. Deze vreemde ervaring verbeeldt niemand beter dan Vandermeer in zijn aparte bijdrage aan de canon van de klimaatfictie. 

### Verder Vreemd 

Maar het Vreemde kan ons ook redden. Of amuseren. Of aan het denken zetten. Wie interesse heeft om het Vreemde te verkennen in de verbeelding, wie klaar is om Vreemd te gaan aan onze cultuur die het maar niet lukt om het niet-menselijke een plek te geven, kan nog verder lezen dan Vandermeer's grimmige boek. 

![](https://taswriters.org/wp-content/uploads/2016/12/Robbie-Arnott.jpg)
Robbie Arnott, [bron](https://taswriters.org/wp-content/uploads/2016/12/Robbie-Arnott.jpg).

In Robbie Arnott's [*The Rain Heron*](https://www.youtube.com/results?search_query=the%20rain%20heron%20arnott), bijvoorbeeld, leeft een mysterieuze regenreiger in de bergen van een post-apocalyptisch continent dat worstelt met de gevolgen van een militaire coup. Hoewel het boek realistisch geschreven is, vormt deze regenreiger een exotische, mythische uitzondering op onze werkelijkheid. Overal waar hij vliegt brengt het vruchtbaarheid. Dorre akkers laat hij bloeien. De reiger is een levend symbool voor onze afhankelijkheid van het klimaat, dat als iets heilig en onschendbaars gezien moet worden. Het boek vertelt van een militair die de reiger moet vangen, maar in aanraking met het dier uiteindelijk gedwongen wordt om de haat in zichzelf onder ogen te komen. Hier is het dus de aanraking met het Vreemde en het respect voor dat wat de menselijke orde te boven gaat (het klimaat, de planeet) wat de mens kan redden. Feel-good, vreemde klifi. 

Margaret Atwood, schrijfster van *The Handmaid's Tale*, voltooide al in 2003 een klimaatroman. Haar fenomenale [*Oryx and Crake*](https://en.wikipedia.org/wiki/Oryx_and_Crake) is een vingeroefening in vreemdheid. De hoofdpersoon Snowman lijkt de laatst levende mens te zijn in een vernietigde wereld, te midden van gemuteerde varkens, bloeddorstige (maar schattige) puppy's en volledig geweldloze genetisch aangepaste mensachtigen die een onzichtbaar wezen genaamd 'Crake' vereren. Gewikkeld in een deken en met een zonnebril op zijn neus (waarvan één glas mist), trekt Snowman door de dystopische omgeving op zoek naar restjes voedsel of drank. Meestal drank. 

![](http://readlit.com/en/wp-content/uploads/2016/10/oryx-crake4-690x1024.jpg)

Atwood's wereld verbindt genetisch gemodificeerde varkens en kweekkippen (zonder hoofden) met een coming-of-age verhaal van Snowman en zijn beste vriend, van wie je kunt houden ondanks dat ze in hun vrije tijd het liefste blowen en live executies kijken. Doordat je langzaam leert dat Snowman komt waar hij nu is dankzij het roekeloze handelen van zijn vriend, begrijp je de gevaren van de Vreemdheid die wij mensen vandaag de dag al kunnen maken - die we al maken. De onherkenbare wereld waarin Snowman leeft bevat brokstukken die al te herkenbaar zijn, zoals genetische experimenten en de commodificatie van het leven. 

### Het Vreemde Temmen?

Helpen deze romans ons nu om te overleven in een vreemde wereld? Nee. Ze leren ons niet wat te doen als de voedselvoorziening stokt, als klimaatconflicten uitgevochten worden, als het water over de dijken gutst... Ze helpen ons wel om na te denken over wat voor betekenis de komende veranderingen hebben. Ze laten bovenal zien waar betekenis ophoudt en wat er overblijft van de mens in zulke grensgevallen waarin de normale wereld overhoop gegooid is: niet veel. Daarmee getuigen deze vertellingen van de moeilijkheid om dat te vertellen wat nu het meeste een verhaal nodig heeft. 
