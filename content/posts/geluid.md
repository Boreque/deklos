
+++
date= 2020-07-11
menu= "main"
title = "Geluiden van de Aarde"
description = "Hoe beleven wij het onaardse?"
tags= [
    "Geluid",
    "Geologie",
    "Diepe Tijd"
]
+++

![](https://github.com/Boreque/deklos/blob/master/static/images/lucht.png?raw=true "Luchtkwaliteit voor en na Corona")
*Overzicht van de luchtvervuiling in Nederland na en vóór de coronacrisis, bron [KNMI](https://www.knmi.nl/over-het-knmi/nieuws/afname-luchtvervuiling-boven-nederland)*

# Geluiden van de Aarde

Tijdens de coronacrisis hebben mijn vriendin en ik een moestuintje genomen. Bij gebrek aan vakantieplannen kunnen we deze zomer veel buiten zijn en ook onze eigen groenten kweken. <!--more-->Terwijl wij staan te prutsen en alle beginnersfouten maken (zoals de zaadjes te dichtbij elkaar planten in de veronderstelling dat ze heus niet allemáál op gaan komen), komen de medetuiniers van het complexje ons advies geven. Zou je die plant daar wel zetten? Pas op dat je aardappels niet meerdere jaren op dezelfde plek poot! Als het gaat regenen, kan je beter een afdakje voor je tomaten maken... 

De adviezen helpen ons om goed te kijken naar wat planten met hun omgeving doen. De bladeren van de rabarberplant houden de bodem in schaduw, bijvoorbeeld, en daar groeit dan ook maar weinig onkruid onder. Smeerwortels helpen om mineralen uit de diepere bodem te halen, die andere planten ook weer kunnen gebruiken. De woekerende muntplant kan met zijn wortels helpen om structuur te geven aan een border die we gemaakt hebben. Aandacht is de crux.

Terwijl ik gisteren bij de rand van onze tuin op zoek was naar wat takken, hoorde ik plots een ijl geritsel, als van de wind door de bomen. Het was echter een windstille dag en ik vroeg mij af waar het geluid vandaan kon komen. De bron was snel gevonden. Op de bladeren onder mijn voeten kropen honderden vuurwantsen. Volwassen exemplaren krioelden over hun kinderen heen. Het geluid dat hun pootjes maakten op verdorde bladeren van vorige herfst klonk als een windvlaag over de bodem. Ik was verbaasd dit te horen, omdat het kruipen van een enkel insect niet te horen is. Maar al deze beestjes samen bereikten mijn menselijke gehoor: in fascinatie en met enig afgrijzen keek ik hoe de insectenmassa naarstig zocht naar een veilige plek, totdat het geluid verstomde. 

Als we de juiste aandacht hebben, dan zijn wij mensen in staat om het niet-menselijke te horen. We vangen geluiden op die niet voor ons bedoeld zijn, waarin misschien zelfs geen boodschap voor ons besloten ligt. Kunnen wij de aarde misschien ook op deze manier ervaren, als iets *hoorbaars* in plaats van iets zichtbaars? Eén van de problemen rondom klimaatverandering is dat het zulke onmenselijke dimensies heeft: we kunnen dit maar moeilijk in zicht krijgen. Maar kunnen we met de juiste aandacht misschien iets van de aarde horen?

## Jacob Kirkegaard

De geluidsartiest Jaco Kirkegaard heeft geprobeerd om precies dat te bewerkstelligen. In zijn werk verkent hij onhoorbare of complexe geluiden, zoals het geluid van Arctisch ijs dat smelt, radioactiviteit in Fukushima en zelfs het subtiele geluid dat het oor maakt tijdens het horen. Via opnames en versterking weet hij in zijn stukken het onhoorbare hoorbaar te maken. Het is alsof de mens even luistervink kan spelen in wereld waar hij niet thuis hoort. 

Op de track [Ala](https://touch333.bandcamp.com/album/eldfjall) van het album Eldfjall (2005) horen we geothermische opnames van vibraties in de grond. Opgenomen in Ijsland verkent Eldfjall aan de oppervlakte van een actieve bodem die pruttelt en rommelt van de bekende geisers. *Ala* begint met een zacht, nauwelijks hoorbaar ruisen. Het geluid klinkt hol, als een ondergrondse wind door een grot. Dan begint het te knetteren, subtiel, alsof gasbubbels zachtjes poppen en hun weg naar het oppervlakte vinden. Halverwege het nummer zit een abrupte breuk. Het  geluid wordt heller, een scherp knarsen dat in vlagen opkomt, het geluid van water? Het nummer eindigt met nóg een breuk, waarna de beiden eerste delen gecombineerd lijken te worden. Een diep suisen weerklinkt, met daarin het geluid van poppende bellen. Het is alsof iets opkomt uit de diepten, razend, in een verwoede tocht naar de zichtbaarheid. Dan stopt het nummer plots. 

Het vergt oefening om naar zulke 'muziek' te luisteren. We kunnen nauwelijks spreken van een compositie, *Ala* lijkt geen punt willen maken. Het nummer duurt zes minuten, maar had even goed drie uur door kunnen gaan. Dit doorklinken zonder doel en zonder boodschap heeft iets *unheimlichs*. Via de technische versterking van Kirkegaard hebben onze oren een gesprek van de aarde met zichzelf kunnen opvangen. Trillingen die geen expressie zijn van iets. Geluiden zonder intentie. 

## Het oor

We lijken tot nu toe vooral met onze ogen gedacht te hebben. Bewijs willen we 'eerst zien en dan geloven'. Een waarheid komt aan het licht, maar niet tot geluid. Maar de zichtbaarheid heeft ook duidelijk haar grenzen. Het oog kan men sluiten. Men kan wegkijken van een 'ongemakkelijke waarheid'. En, zoals het cliché het zegt, uit het oog is uit het hart. Het hoorbare brengt ons juist in genadeloos contact met dat wat we misschien liever niet zouden kennen. Luidruchtige buren die ons gek maken, het suisen van een snelweg dat maar doorgaat, het een stem die ons aanspreekt op ons gedrag. Heidegger spreekt bijvoorbeeld in *Sein und Zeit* van een *oproep* van het geweten, niet van een teken of een symbool dat ons dwingt om authentiek te leven. Het lijkt mij interessant om te onderzoeken wie de mens is als een horend wezen. 

Kirkegaard's werk geeft ons geen antwoorden op hoe te reageren op de crises van de planeet. Het maakt echter wel verschillende aspecten van deze planeet toegankelijk voor ons, waardoor de raadselachtigheid van deze aarde aanwezig blijft voor ons. Dit onthult ook iets over het bestaan van de mens. Waar de meeste andere dieren horen wat relevant is voor hun overleven en de communicatie met soortgenoten, kan de mens zijn oor op de aarde leggen en toegang krijgen tot dat wat aan zijn eigen leven voorbij gaat. 

De vuurwantsen die ik hoorde scharrelen vormden dan misschien niet zo'n kosmische ervaring als het werk van Kirkegaard, maar het onderstreepte wel een les die ik in de paar weken dat ik nu aan het tuinieren ben al geleerd heb. We delen deze wereld met talloze anderen, waarmee we ons verbinden voorbij de grenzen van de zichtbaarheid. Zonder de pissebedden, duizendpoten, wormen, en zonder de microben die mijn tuintje bevolken zou ik niet eens kunnen hopen dat er wat groeide. 
