+++
title = "Film en het Antropoceen II: Cold Fish (2010)"
description = "Cold fish"
tags = [
    "Film",
    "antropoceen",
    "Cold Fish",
]
date = 2019-12-01
categories = [
    "Film",
    "Anthropocene",
]
menu = "main"
+++

![](https://github.com/Boreque/deklos/blob/master/static/images/coldfish1borisvanmeurs.png?raw=true)

*"Onze blauwe planeet, de aarde, werd 4.6 miljard jaar geleden geboren. En over 4.6 miljard jaar zal de aarde zijn leven beëindigen."*

<!--more-->

De film [*Cold Fish* (冷たい熱帯魚)](https://www.imdb.com/title/tt1632547/?ref_=ttpl_pl_tt) uit 2010 van de Japanse regisseur [Sion Sono](https://www.imdb.com/name/nm0814469/?ref_=tt_ov_dr) vertelt ons over de lange val van mislukkeling Syamoto ([Mitsuru Fukikoshi](https://en.wikipedia.org/wiki/Mitsuru_Fukikoshi)), eigenaar van een aftandse winkel in tropische vissen. *Cold Fish* laat met sadistisch geduld zien hoe Syamoto, boegbeeld van Japanse middenklasse, langzaam het onderdrukte kwaad in zichzelf leert kennen wanneer hij in contact komt met de infameuze zakenman en seriemoordenaar Yukio Murata ([Denden](https://en.wikipedia.org/wiki/Denden)). In zijn ondergang zoekt Syamoto op belangrijke momenten het lokale planetarium op, waar hij staart naar de blauwe aarde in het zwarte heelal. Een kalme stem vertelt hem: "... over 4.6 miljard jaar zal de aarde zijn leven beëndigen." De zwijgende aarde zelf verschijnt als een kalm ijkpunt tegenover deze turbulente afdaling in de hel die Syamoto in zich blijkt te dragen. 

Welke relatie tot de aarde spreekt uit deze meditatie op haar eindigheid? Spreekt er troost uit het idee dat alles ooit ophoudt? *Cold Fish* nodigt uit tot een reflectie over de eindigheid van de mens in het licht van de eindigheid van onze planeet. 

![](https://github.com/Boreque/deklos/blob/master/static/images/coldfish2borisvanmeurs.png?raw=true)
*Syamoto in zijn winkel*

## Synopsis

Syamoto is een loser. Zijn dochter haat hem, zijn nieuwe vrouw negeert hem, zijn vissenzaak zit in het slop. Tot frustratie van de kijker ondergaat Syamoto dit alles lijdzaam. Hij laat zijn betreurenswaardige omstandigheden voor wat ze zijn en doet geen enkele poging zijn leven te verbeteren. Het plot van de film begint als zijn dochter spulletjes steelt uit een groot warenhuis. Vernederd gaan hij en zijn vrouw Taeko ([Hikari Kajiwara](https://www.imdb.com/name/nm2069032/)) naar de zaak om zich te verontschuldigen voor het wangedrag van hun dochter. De manager van de winkel, Yukio Marata, blijkt tot ieders opluchting een joviale kerel die bereid is tot vergiffenis. Sterker nog, hij ziet in Syamoto een vakgenoot, omdat hij zelf ook een winkel heeft met tropische vissen, 'Amazon Gold Tropical Fish Store'. Overigens is Marata verder in alles de tegenpool van Syamoto. Zijn vrouw is prachtig, hij is goedgebekt en doortastend. De *Amazon Gold Tropical Fish Store* is een succesformule. Om de hele situatie op te lossen, stelt Marata voor dat de dochter van Syamoto in zijn zaak komt werken. Hij heeft daar een kleine *dorm* waar ze zelfs zou kunnen wonen. Met enige twijfel stemt Syamoto in, zijn dochter is vooral dolblij van haar vader weg te kunnen zijn.

![](https://github.com/Boreque/deklos/blob/master/static/images/coldfish3borisvanmeurs.png?raw=true)

Vervolgens raakt Syamoto onverhoopt betrokken in de lugubere zaakjes van Marata. Marata blijkt letterlijk over lijken te gaan in het bereiken van zijn doelen. Lachend en gastvrij benadert Marata zijn concurrenten en wint hun vertrouwen. Totdat hij ze, tot de grote schrik van Syamoto, plots op bloederige wijze vermoordt. Syamoto kijkt toe, raakt in *shock* en laat zich vervolgens door Marata rondcommanderen. Hij ziet misselijk aan hoe Marata en diens vrouw de lijken zonder enig medegevoel in stukken snijden en in een rivier dumpen. Zelfs in deze extreme situatie is hij te slap om zijn eigen grenzen te verdedigen. Syamoto helpt tot afschuw van de kijker tegen zijn wil in het psychopatische echtpaar met de logistiek van hun *killing spree*. 

Marata eigent zich vervolgens steeds meer het leven toe van de pietluttige Syamoto. De dochter van Syamoto is idolaat van deze succesvollere versie van haar vader. Marata verkracht zelfs Syamoto's vrouw, Taeko, die zich na enige weerstand compleet overgeeft. Syamoto komt nog altijd niet in opstand. Ondertussen denkt hij zo nu en dan aan zijn escapades naar het planetarium. De aarde ontstond 4.6 miljard jaar geleden en zal over 4.6 miljard jaar vergaan... Het is alsof Syamoto dit vergezicht op zijn leven nodig heeft om alles dragelijk te houden.

![](https://github.com/Boreque/deklos/blob/master/static/images/coldfish4borisvanmeurs.png?raw=true)

Op het einde van de film draaien de rollen om. Marata moedigt de zwakke Syamoto aan om het moordlustige in zichzelf te accepteren. Hij dwingt Syamoto om vreemd te gaan op Taeko, hij leert Syamoto zich over te geven aan de bloeddorst in zichzelf. Het is alsof de verlegen middenklasser moet accepteren dat hij van binnen niet verschilt van deze losgeslagen psychopaat. Als Syamoto dan eindelijk voor zichzelf leert op te komen, dan is het door eenzelfde bloedbad aan te richten als de gehate Marata. Na zoveel ellende, na zo ver over zijn eigen grenzen gegaan te zijn, ontploft Syamoto en wordt zo mogelijk nog kwaadaardiger dan Marata. Hiermee eindigt de film volledig ambigu. De gewenste bevrijding van Syamoto uit zijn ellendige situatie is een val in het kwaad dat hij in zich draagt. *Cold Fish* stelt daarmee de vraag: als de mens zichzelf volledig emancipeert, komt er dan iets meer dan een duivel tevoorschijn?

## De aarde, eindig

Syamoto denkt gedurende de film meerdere malen terug aan het beeld van de aarde dat hij in het planetarium zag. We leren dat hij het hart van zijn vrouw Taeko won door samen te kijken naar de planeten en sterren. Halverwege de film dwingt hij haar opnieuw met hem te kijken naar de rustgevende beelden van het universum. "Onze blauwe planeet, de aarde, werd 4.6 miljard jaar geleden geboren... en zal over 4.6 miljard jaar zijn leven beëndigen." Syamoto mompelt deze zin nog voor zich uit tijdens zijn zwartste momenten, alsof het hem hoop geeft, alsof het minstens zijn val tot het kwaad kan relativeren. Wat leren wij van deze meditatie op het einde van de aarde?

![](https://github.com/Boreque/deklos/blob/master/static/images/coldfish5borisvanmeurs.png?raw=true)

De eindigheid van de aarde is in deze film een soort lek in het verhaal dat de mens over zichzelf vertelt. Als wij over ons eigen handelen praten, dan noemen we redenen en doelen. Ik begin een tropische vissenzaak, omdat ik hoop zo in de toekomst mijn gezin te kunnen voorzien. Ik trouw opnieuw, omdat ik hoop dat deze nieuwe vrouw mij gelukkig zal maken. Er zijn doelen die wij in ons eigen leven kunnen bereiken en soms is de mens in staat om zelfs voorbij zijn eigen leven te denken. De eindigheid van de aarde maakt een scheur in deze uitleg van onszelf. Waar wij als mensen ook op uit zijn, onze thuisplaneet zal ons uiteindelijk in de steek laten. Voor alle doelgerichtheid van de mens is de aarde blind en onder alle betekenis die de mensen aan de wereld geven, gaat een aarde schuil die zich zal terugtrekken in een betekenisloze ondergang. 

Dit beeld van de eindige aarde is dreigend, juist omdat deze eindigheid niet afhangt van het handelen van de mens. Door klimaatverandering zijn we de aarde soms gaan zien als een kwetsbaar wezen, wiens lot in onze handen ligt. Dat beeld klopt gedeeltelijk. We moeten niet vergeten dat de aarde een eigen leven, een eigen tijd heeft en ook vanuit zichzelf ooit zal sterven. Dit onvermijdelijke einde laat de mens zien dat de voorwaarden van zijn handelen uiteindelijk buiten zijn controle liggen. Er is hier niets dat de mens kan doen. In een tijd waarin wij de Goden hebben afgezworen en nog steeds in een soort roes zijn van de machten van de technologie is dit een onacceptabel gegeven. Maar zelfs als wij naar Mars vluchten, of God weet naar welke sterrenstelsels, de mens blijft afhankelijk van een natuurlijke gegevenheid die eindig is. 

Kortom, als in deze film de aarde zichzelf laat zien, dan als een zwijgende kanttekening bij alle verhalen die mensen over zichzelf vertellen. Het beeld laat de hopeloosheid van de menselijke conditie zien, die altijd op weg is naar iets, maar wat het uiteindelijk niet kan vasthouden. De oneindigheid is niet mogelijk in een veranderlijk universum. 

## De mens, eindig

Heeft dit beeld van de eindige aarde zelf nog een betekenis, hoewel het onze verhalen doorkruist? Het is duidelijk dat Syamoto iets vindt in het planetarium. Hij schrikt niet weg van dit perspectief op de diepe tijd, maar hunkert er zelfs naar. Kortom, de eindigheid van de aarde is toch in staat om zijn gevoelens te beïnvloeden - de eindige aarde kan een rol spelen in een mensenleven. Er zijn, denk ik, drie manieren waarop we Syamoto's obsessie met de eindigheid kunnen interpreteren: escapade, transcendentie en troost. 

Misschien vlucht Syamoto voor zijn verantwoordelijkheid om iets van zijn bestaan te maken in zijn uitstapjes naar het planetarium. Syamoto heeft zelf namelijk geen verhaal waarin hij kan geloven, hij is op ieder vlak een loser. Kan het dan niet opluchten om te zien dat alle verhalen van de mensen uiteindelijk van het gezicht van de aarde weggevaagd zullen worden? Zelfs de succesverhalen van een Marata, zelfs het moorden en verkrachten waartoe Syamoto is vervallen, zelfs het leed, al het leed: alles wordt opgeslokt door het simpele vergaan van de planeet. De eindigheid van de aarde biedt een mogelijkheid om te ontsnappen van de menselijke conditie, precies omdat het onze narratieven tussen haakjes kan zetten. 

Een andere interpretatie zou kunnen laten zien hoe het beeld van de aarde Syamoto in staat stelt om boven zichzelf uit te stijgen. Wanneer hij zijn ware karakter ontdekt, dan blijkt hij een moordenaar: een falen binnen de morele kaders van de menselijke omgang. De eindige aarde zou dan kunnen laten zien dat deze morele kaders niets zijn dan een tijdelijk verzet van de mensen tegen een onvermijdelijke leegte. Hoe waardevol zijn onze normen en waarden eigenlijk? Als alles vergaat, waarom zou Syamoto zich dan niet boven de maatschappij mogen verheffen en waarom zou hij niet mogen handelen naar zijn moordlustige karakter? Dat de aarde alle menselijke waarden wegveegt, zou dan een bevrijding zijn: Syamoto transcendeert boven het kader dat hem bekneld hield. 

![](https://github.com/Boreque/deklos/blob/master/static/images/coldfish6borisvanmeurs.png?raw=true)

Tenslotte zouden we de tere eindigheid van de aarde ook als een troost kunnen zien, die ons helpt om het mens-zijn op een andere manier te omarmen. Het beeld van de eindige aarde in een leeg heelal, hieruit spreekt een kalmerend dat het zo is. Als we aarde zien als deel van het mens-zijn, dan spelen wij onze eigen bijrol in het verhaal van de aarde. Misschien kunnen wij als mensen dan ook leren om onze eigen doelen los te laten en het eenvoudige voortbestaan zonder doel te omarmen. Wij zijn, net als de aarde zelf, fenomenen van het universum, die even oplichten en dan uitdoven. Dit is nu eenmaal zo, en dat te accepteren zou een enorme rust teweeg kunnen brengen. In deze interpretatie zou Syamoto iets zoeken, wat hij uiteindelijk niet weet toe te passen. Hij laat zich meesleuren door zijn woeste gevoelens en wensen. Terwijl de aarde juist een mogelijkheid zou bieden om het heden te omarmen, laat hij zich op de allerlaagste manier richting de toekomst voortstuwen. De aarde is dan een soort van rechter, die al het tramalant dat hij maakt afkeurt.

Welke interpretatie is 'de juiste'? De film geeft geen antwoord en vormt daarmee een vraag aan de kijker. Wat is betekenis? Hoe gaan we om met onze tijdelijkheid? In al zijn banaliteit laat de film zien dat de mens een wezen is dat zonder al te veel moeite aan stukken gehakt kan worden. De beelden van ingewanden, bloed en geweld, gecontrasteerd met het portret van onze thuisplaneet in de ruimte kunnen de kijker gedesillusioneerd achterlaten. Toch moeten we in deze spiegel kijken om te achterhalen waartoe wij als mensen in staat zijn en welke van onze verhalen nog standhouden.

## Film en Leven

*Cold Fish* is een bijzonder geslaagde verkenning van de diepte en wijdte van het menselijke bestaan. Films als deze weten te tonen dat de ruis van het heelal te ontwaren is in de verhalen van onze levens. De aarde verschijnt hier niet als een object, dat al beheerst is, ook niet als een kwetsbaar systeem dat enkel als plotmechanisme gebruikt wordt om de zelfzucht van de mens te beschuldigen. Het beeld is grimmiger en zit ons dichter op de huid. Wij zijn aardlingen, stervelingen, die niet meer geloven in een hemel en niet meer kunnen hopen dat er op aarde een eindeloze verlossing mogelijk is. De film stelt ons de vraag: wat moeten we nu?



