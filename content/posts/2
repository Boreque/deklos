+++
date= 2021-09-05
menu= "main"
title = "Klifi: vreemdgangers"
description = ""
tags= [
    "klimaat",
	"fictie",
    "literatuur"
]
+++

### 

Klifi. Het klinkt eerder als een nieuwe, ietwat experimentele snack bij Snackcorner Barry dan een literaire verkenningstocht. Toch heeft 'klifi' niets van doen met gefrituurd rundvlees of in vet gedrenkte salami: kli-fi, dat staat voor 'klimaatfictie', een broertje van de *science fiction*, dat de afgelopen decennia op eigen benen heeft leren staan. 

In een wereld waarin de aarde steeds meer van zich laat horen, is klifi hip. Adriaan van Dis noemde een roman naar het genre. Nieuwsuur behandelde de golf aan Nederlandse klimaatromans. Literaire theoretici schrijven boeken vol over alle verhalen over het klimaat die op televisie en in de boekhandel te vinden zijn. 

Schrijvers helpen ons om de klimaatcrisis te verbeelden en daarmee om te verkennen hoe wij kunnen handelen in een veranderende wereld. Dit is een crisis die zich nu juist zo lastig laat vangen door ons voorstellingsvermogen, omdat ze overal en altijd aanwezig is, maar zich telkens weer anders laat zien. Overstromingen. Droogte. Hittegolven. Hevige sneeuwval. De wetenschappelijke rapporten alleen helpen ons nog niet voldoende om te begrijpen welke betekenis deze uitersten hebben voor ons in ons alledaags leven.

Voor mijn eigen onderzoek naar de representatie van geologische en planetaire tijd in verhalen heb ik het genot gehad om talloze romans te lezen. Voor de beginnend klifi-lezer schrijf ik komende maanden een korte reisgids langs de hoogtepunten die ik ben tegengekomen, aan de hand van drie thema's: het Vreemde, het Vergane en het Kind. De eerste stop: Jeff Vandermeer's *Annihilation* (2014). 

### Het Vreemde

We kennen het klimaat niet als een doener. In oude romans vormde het klimaat een passieve achtergrond, die weliswaar kon verschillen van gebied tot gebied, maar waar je altijd op kon bouwen. Het *Davos* van Thomas Manns roman *Der Zauberberg* is 's winters ijskoud en dat alle jaren dat Hans Castorp bovenop de berg verblijft. Het warme Italië van Henry James' *Portrait of a Lady* vormt een contrast met het wispelturige klimaat in Engeland. In klimaatromans is deze aanname van een berekenbaar klimaat doorgestreept. Het klimaat en de niet-menselijke wereld spelen plotseling mee. Ze doemen op uit de coulissen en weigeren van het toneel af te gaan. 

Deze ervaring is vervreemdend. Dat wat zich gedeisd moet houden, begint plotseling te praten. Het is alsof een toneelstuk van Shakespeare onderbroken wordt doordat het podium zelf met een diepe zin dwars door Macbeth begint te mompelen. De kijker weet door zulke interrupties niet meer goed wie acteur is en wat slechts franje, wie handelt en wie ondergaat, wat essentieel is en wat niet. Klimaatromans vangen deze ervaring door de lezer te werpen in uiterst vreemde werelden, waarin onze verwachtingen verstrikt raken in een vreemd web waarin geen boven of onder te onderscheiden is. 

### Annihilation

Er zijn weinig boeken vreemder dan Jeff Vandermeers *Annihilation* uit 2014. Dit boek is ook verfilmd door NetFlix, waarbij helaas de vertelling overwint van het onvertelbare dat Vandermeer laat zien in het boek, dat wil zeggen, waarbij het plezier van plot de frustratie die de boekversie oplevert verdrongen heeft. Toch beveel ik het aan dit frustrerende kleine boekje te lezen. In *Annihilation* laat Vandermeer namelijk zien wat voor verschrikking het is wanneer het landschap terug spreekt: een ervaring die wij in het Westen vergeten waren, tot de grote overstromingen van deze zomer. 

Een biologe meldt zich vrijwillig aan voor een expeditie naar wat *Area X* heet, een mysterieus gebied dat al door elf eerdere missies bezocht is, maar waarvan nooit iemand in ongeschonden staat teruggekeerd is. Het gebied is onbewoond door mensen, maar barst van de vreemde wezens. Reusachtige alligators. Enorme zwijnen. De expeditie van de biologe stuit op een spiraalvormige tunnel, welke zij steevast een 'toren' blijft noemen. Op de muren van de toren groeien planten in de vorm van een eindeloze, onheilspellende zin. 

*Where lies the strangling fruit that came from the hand of the sinner I shall bring forth the seeds of the dead to share with the worms that...*

Later zal blijken dat er in de toren een organisme leeft dat deze woorden *schrijft*, hoewel het zelf niets menselijks heeft. Het imiteert menselijke gedragingen, het speelt een onduidelijke rol in het ongrijpbare ecosysteem van *Area X*, maar zelf blijft het ongrijpbaar, onbegrijpelijk. "My eyes," beschrijft de protagoniste over het aangezicht van dit organisme, "kept glancing off of it as if an optic nerve was not enough." 

Het landschap waarin de biologe dwaalt reageert op wat mensen hebben gedaan. Het absorbeert menselijke invloed, vervormt het, en spuugt het terug, maar op zo'n manier dat de mens zich niet meer thuis kan voelen in dit bewegende landschap. Menselijke lichamen worden opgeslokt en verschijnen elders opnieuw, misschien als simulacra van *Area X*. De vormen van dieren mengen zich met die van mensen. Onderwijl kan de biologe niet eens meer haar eigen geest vertrouwen, die zowel door haar reisgenoten als door de omgeving constant beïnvloed wordt. 

Door dit alles is *Annihilation* een desolaat boek, dat gelezen kan worden als een metafoor voor een verstoorde aarde. Onze technieken, onze uitstoot, onze aanpassingen: ze zijn nooit in onze controle en ze kunnen op onheilspellende manier terugkeren. Het afschrikwekkende aan klimaatverandering is niet dat er een wildernis verloren gaat, maar dat wij overal onszelf tegenkomen, zonder onszelf te kunnen herkennen. Deze vreemde ervaring verbeeldt niemand beter dan Vandermeer in *Annihilation*. 

### Verder Vreemd 

Maar het Vreemde kan ons ook redden. Of amuseren. Of aan het denken zetten. Wie interesse heeft om het Vreemde te verkennen in de verbeelding, wie klaar is om Vreemd te gaan aan onze cultuur die het maar niet lukt om het niet-menselijke een plek te geven, kan nog verder lezen dan Vandermeer's grimmige boek. 

In Robbie Arnott's *The Rain Heron*, bijvoorbeeld, leeft een mysterieuze regenreiger in de bergen van een post-apocalyptisch continent dat worstelt met de gevolgen van een militaire coup. Hoewel het boek verder realistisch geschreven is, vormt deze regenreiger een exotische, mythische uitzondering op onze werkelijkheid. Overal waar hij vliegt brengt het vruchtbaarheid. Dorre akkers laat hij bloeien. De reiger is een levend symbool voor onze afhankelijkheid van het klimaat, dat als iets heilig en onschendbaars gezien moet worden. Het boek vertelt van een militair die de reiger moet vangen, maar in aanraking met de reiger uiteindelijk gedwongen wordt om de haat in zichzelf te genezen. Hier is het dus de aanraking met het Vreemde en de respect voor dat wat de menselijke orde te boven gaat (het klimaat, de planeet) wat de mens kan redden. Dit is bijna feel-good klifi. 

Wist je dat Margaret Atwood, schrijfster van *The Handmaid's Tale*, al in 2003 een klimaatroman schreef? Haar fenomenale *Oryx and Crake* is een vingeroefening in vreemdheid. Haar hoofdpersoon Snowman lijkt de laatst levende mens te zijn in een vernietigde wereld, te midden van gemuteerde varkens, bloeddorstige (maar schattige) puppy's en volledig geweldloze genetisch aangepaste mensachtigen die een onzichtbaar wezen genaamd 'Crake' vereren. Gewikkeld in een deken en met een zonnebril op zijn neus die één glas mist, trekt Snowman door de distopische wereld op zoek naar restjes voedsel of drank. Meestal drank. Atwood's wereld is zo vreemd dat ze je met nostalgie kan laten kijken naar genetisch gemodificeerd varkens ('pigoons'), wanneer er kippen gekweekt worden die uit niets bestaan dan twaalf borsten met een klein gat ("they dump the nutrients in there... no eyes or beak or anything, they don't need those..."). Doordat je langzaam leert hoe Jimmy komt waar hij nu is, begrijp je de gevaren van de Vreemdheid die wij mensen vandaag de dag al kunnen maken - die we al maken. 


### Het Vreemde Temmen?

Helpen deze romans ons nu om te overleven in een vreemde wereld? Nee. Ze leren ons niet hoe we kunnen overleven als de voedselvoorziening stokt, als klimaatconflicten uitgevochten worden, als het water over de dijken gutst... Ze helpen ons wel om na te denken over wat het betekent om in een vreemde wereld te zijn. 

