+++
date= 2020-11-01
menu= "main"
title = "Vanaf grote hoogte III: de aarde als geheel"
description = "Wanneer zagen wij de aarde voor het eerst op foto's?"
tags= [
    "Fotografie",
    "Aarde",
    "Beeldcultuur",
    "Horizon",
	"Earthrise"
]
+++

"Behold

the blue planet steeped in its dream

of reality."

- James Dickey

<!--more-->

![](https://github.com/Boreque/deklos/blob/master/static/images/earthrise.jpg?raw=true "Explorer II")

*Earthrise, 1968*

### Vanaf grote hoogte
 
Vandaag het laatste deel van een drieluik over afbeeldingen van de aarde. In het Antropoceen verhoudt de mens zich ten opzichte van 'de hele aarde'. Hoe lang is de hele planeet al zichtbaar voor mensen?

[Vorige maand](./curvevandeaarde2) vertelde ik het verhaal van hoe de curve van de aarde voor het eerst op een foto zichtbaar werd. [De maand daarvoor](./curevandeaarde1) besprak ik de veranderingen die het verticale perspectief op de aarde met zich mee bracht. Vandaag kijken we naar het ontstaan van de iconische foto Earthrise, één van de eerste foto's van de hele aarde gemaakt zoals gezien door astronauten.

Staat deze foto compleet los van ons alledaagse perspectief? Of leren wij iets van haar? 

### You are looking at yourselves

"We're seeing about half of it. It is going off to our 12 o'clock. Now it is going off to our 3 o'clock. That is the wrong direction..." Vanaf de aarde hielpen technici op [22 december 1968](https://historycollection.jsc.nasa.gov/JSCHistoryPortal/history/mission_trans/AS08_TEC.PDF) de astronaut Bill Anders, die op duizenden kilomters afstand in de ruimte zweefde, om de aarde door zijn camera goed in beeld te krijgen. "Stop right there. That is worse, Bill. Go back where you were ... Now it's coming back... That is extremely good on the earth if you can just hold it like that." 

De eerste beelden van de hele aarde gezien door mensenogen onstonden rommelig. De communicatie met de capcom in Houston had anderhalve seconde vertraging, waardoor het zoeken van de juiste hoek iets heeft van een echtpaar dat een lijstje probeert recht te hangen in de woonkamer. 

Maar dan kregen de astronauten de aarde in focus. De eerste televisiebeelden van de hele aarde werden live naar de aarde gestuurd. Daar verscheen de aarde  in zwart wit als een geheel, de wolkendeken woest om haar heen gewikkeld. "You are looking at yourselves at 180.000 miles out in space." Bill Anders wees de toeschouwers thuis droogjes op het wonder van deze reflexiviteit over grote afstand. 

![](https://github.com/Boreque/deklos/blob/master/static/images/s68-55808.jpg?raw=true "s68-55808")
*De eerste foto van de hele aarde vanuit de ruimte door menselijke ogen* 

### Earthrise

Een dag later, op kerstavond 1968, zou het team van de Apollo 8 missie, bestaande uit James Lovell, Bill Anders en Frank Borman de bekende 'Earthrise' foto maken - waarbij de aarde lijkt op te komen boven het oppervlak van de maan. De foto werd na de landing van Apollo 8 ontwikkeld en had grote impact op het denken van mensen over hun thuisplaneet. 

De aarde was op *Earthrise* te zien als een blauwe parel, een levende entiteit, tegen het zwarte niets van de kosmos. Earthrise laat de aarde als een bijzondere plek zien in het universum. "The loneliness out here is awe-inspiring," bekende James Lovell nog aan boord van de Apollo 8. "It makes us realize what you have back on Earth. The Earth is a grand oasis in the vastness of space."

Historicus Robert Poole merkt op dat de aarde voor de astronauten eigenlijk niet als een zon boven de maan was komen rijzen. Door de baan die zij om de maan maakten, verscheen de aarde juist aan de linkerkant van de maan. De aarde was voor hen dus helemaal niet opgekomen en de foto zou eigenlijk negentig graden gedraaid moeten worden. Dat we de foto toch op deze manier kennen, stelt geschiedkundige Sebastian Grevsmühl, komt doordat de mens gehecht blijft aan een horizontale visuele traditie. Blijkbaar zoekt de mens opnieuw naar de horizon, nadat we deze kwijt geraakt is het heelal zonder boven of onder. 

### De horizon op Earthrise

Earthrise fascineert mij eindeloos. Dat onwerkelijke landschap van de maan, haar "grayish deep sand" (Lovell) verlicht door een zon die wij niet zien, de ietwat scheve horizon, die ons geen hulp biedt om in te schatten of de oneffenheden op het oppervlakte van de maan slechts putjes zijn of afschrikwekkende kraters. Maar wie blijft er staren naar de maan als daar de aarde hangt, in haar adembenemende levendigheid? De krullende wolken suggereren woeste krachten over de aarde gieren, terwijl op het oppervlak van de maan nog niet de zachtste wind waait. Hoe lang blijft haar grijs interessant, als daar de aarde is met het magnifieke blauw van haar oceanen? Is er iemand die deze foto kan bekijken en dan niet kan denken: dit is thuis?

En Earthrsie doet wat met de betekenis van de horizon in relatie tot de aarde. Ze vindt hier ook een nieuwe betekenis. Enerzijds is de mens op deze foto een ruimtevaarder geworden. Daarmee waren wij ook niet meer gebonden aan de aarde. We konden ieder perspectief innemen door er simpelweg heen te reizen. De blik vanaf de aarde was dan simpelweg één van de standpunten onder andere die de mens zou kunnen innemen. Zelfs de maan kon onze 'standplaats' zijn, onze technieken hadden ons eindelijk van de aarde losgemaakt. De horizon van die het maanoppervlak laat zien herinnert ons daaraan. 

Maar anderzijds toont zich ook een nieuw soort gebondenheid van de mens aan de aarde. Juist nu wij overal kunnen gaan en staan, nu we zelfs onze eigen wereld lijken te kunnen maken, verschijnt de niet-gemaakte aarde als een grote gift, als een kwetsbaar huis waarin wij leven. De aarde is op deze foto ook niet alléén maar een horizon, niet alleen maar iets waarop de mens toevallig staat en woont, maar wordt een geheel waartegenover wij ons kunnen verhouden.

De vanzelfsprekendheid van de horizon is weg. De zintuigelijke, alledaagse wereld is in de vorige eeuw uit haar voegen getrokken. We kunnen er dus niet meer van op aan dat de horizon ons helpt om dingen in perspectief te zien. Maar wat we met die verlies van de horizon gewonnen hebben is de aarde als geheel en het besef dat wij, ook zonder horizon, van de aarde zijn. 

Nu is het tijd om de aarde te leren kennen, niet alleen als de grond onder onze voeten, maar als het geheel waarvan wij een onderdeel zijn. 

### Bronnen

Grevsmühl, Sebastian. 2014. *La Terre Vue d'en Haut*. Paris: Éditions du Seuil. 

Lazier, Benjamin. 2011. "Earthrise, or the Globalization of the World Picture." *The American Historial Review" 116(3): 602-630. 

Poole, Robert. 2008. Earthrise. Yale University Press. 

