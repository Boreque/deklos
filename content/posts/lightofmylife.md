+++
title = "Film en het Antropoceen III: Light of my Life (2019) en Zombieland: Double Tap (2019)"
description = "FILMS over het einde"
tags = [
    "Film",
    "antropoceen",
    "Politiek",
]
date = 2020-01-05
categories = [
    "Film",
    "Anthropocene",
]
menu = "main"
+++
 
# Film en het Antropoceen III: Light of my Life (2019) en Zombieland: Double Tap (2019)

![](https://github.com/Boreque/deklos/blob/master/static/images/zombieland.jpg?raw=true)

## Toekomstdromen en -nachtmerries

Het geologische tijdperk van de mens, het Antropoceen, wordt meestal
gezien als een tijd van komende rampen en chaos. In het afgelopen
decennium zijn er talloze films geweest die een 'post-apocalyptische'
wereld laten zien. Hoewel deze vaak niet direct (alleen) over
klimaatverandering gaan, tonen zulke films wat voor angsten en hoop
wij hebben over de toekomst die komt. Wat ik in deze post wil bespreken
is dat de manier waarop de toekomst wordt afgebeeld altijd ook een
politieke boodschap over het heden bevat: dit is relevant wanneer wij
nadenken over hoe wij moeten reageren op de tijd van het Antropoceen. 

In deze post bespreek ik twee films, die twee manieren laten zien van naar
de toekomst kijken. [*Light of my Life*](https://www.imdb.com/title/tt6063090/) (2019) is een film van
[Casey Affleck](https://www.imdb.com/name/nm0000729/?ref_=fn_al_nm_1) die
een wereld laat zien waarin de Staat vrijwel volledig verdwenen is en
mensen elkaar naar het leven staan. Deze film pleit er daarmee voor het
geweldsmonopolie van de Staat om de orde te bewaken. Hiertegenover staat
de film [*Zombieland: Double Tap*](2019) van [Ruben Fleischer](https://www.imdb.com/name/nm0281508/?ref_=nv_sr_srsg_0), die
het wegvallen van de Staatsorde juist als een enorme verademing laat
verschijnen. Deze film pleit daarmee impliciet tegen de bemoeienis van de
Staat met haar burgers. 

Ik hoop dat deze post laat zien hoe het afbeelden van de toekomst telkens
ook een boodschap over het heden met zich meebrengt. 

## Light of my Life

![](https://github.com/Boreque/deklos/blob/master/static/images/Light_of_my_life.png?raw=true)

In *Light of my Life* dwaalt een vader (Casey Affleck) met zijn dochter
Rag ([Anna Pniowsky](https://www.imdb.com/name/nm6370548/?ref_=tt_cl_t1))
door een wereld die onveilig is geworden nadat bijna alle vrouwen
gestorven zijn aan een mysterieuze ziekte. De jonge Rag is één van de
laatste meisjes die is geboren na deze epidemie en ze loopt daarmee groot gevaar in de handen
te vallen van mannen met slechte bedoelingen. Haar vader probeert haar zo
lang als het gaat te vermommen als jongetje in de hoop dat ze geen prooi wordt van seksbeluste kerels. Hun geheim raakt echter keer
op keer bekend. Vader en dochter slaan op een vlucht zonder einde door de
winterse wildernis en langs de randen van wat er nog over is van de beschaving.

De constante dreiging van geweld tegen de kwetsbare Rag maakt van *Light
of my Life* een tragisch verhaal. De vlucht  kent
geen einde, er is geen *safe haven* in zicht. Alle mensen zijn verdacht,
ieder teken van beschaving is een risico voor de twee. Zonder politie,
zonder bescherming van de Staat is de mens de mens een wolf. Dit beeld
doet denken aan de filosofie van [*Thomas Hobbes*](https://plato.stanford.edu/entries/hobbes/), die beschreef hoe de
mens vóór het sluiten van een sociaal contract in de *natuurtoestand* zou
hebben geleefd. In deze natuurtoestand, zonder overheid en wetten, zouden
mensen elkaar naar het leven staan en in een oorlog verkeren van iedereen
tegen iedereen. 

*Light of my Life* is een waarschuwing voor de mogelijkheid om terug te
storten in deze toestand. De film beeldt de toekomst af als een
schrikbeeld, waarin het grootste risico *niet* de ziekte is die zoveel
vrouwen doodde, maar juist de reactie van de mensen hierop. Als er geen
centraal gezag meer is, dan is iedereen overgeleverd aan zelfbescherming.
Het punt is dat deze film daarmee ook iets zegt over het heden. Door de
toekomst op deze manier te laten zien, pleit de film voor een sterke
overheid. Zonder wetten, zonder politie is de mens een beest. 

## Zombieland

![](https://github.com/Boreque/deklos/blob/master/static/images/zombieland2.JPG?raw=true)

Een totaal ander beeld komen we tegen in de film *Zombieland: Double Tap*,
het vervolg op de  *Zombieland* die tien jaar geleden uitkwam. *Double
Tap* is in wezen een pleidooi *tegen* de Staat: mensen zijn pas écht vrij
als zij alleen zijn. De film gaat over de zoektocht van de vier
hoofdpersonen naar manieren om te leven in een wereld die overspoeld is
met breinetende zombies. Al gauw blijkt dat het niet de zombies zijn die voor het verhaal van de film zorgen. *Zombieland: Double Tap* gaat vooral over
volwassenwording als het vinden van een balans tussen vrijheid en trouw.

De twee dames *Wichita* ([Emma Stone](https://www.imdb.com/name/nm1297015/?ref_=tt_cl_t3)) en *Little
Rock* ([Abigail Breslin](https://www.imdb.com/name/nm1113550/?ref_=tt_cl_t4)) verlaten namelijk hun
mannelijke vrienden *Colombus* ([Jesse Eisenberg](https://www.imdb.com/name/nm0251986/?ref_=nv_sr_srsg_0)) en
*Tallahassee* ([Woody Harrelson](https://www.imdb.com/name/nm0000437/?ref_=tt_cl_t1)) om hun
eigen weg te vinden in de wijde wereld. Halsoverkop gaan de mannen ze achterna om hen terug
te halen voordat zombies de dames verscheuren. Onderweg komen de redneck Tallahassee en de nerd Columbus zelf ook voor de vraag te staan of zij ongebonden
willen blijven leven, of zich willen voegen naar de veiligheid die een
gemeenschap of familie biedt. Naast deze dilemma's is *Zombieland: Doubletap* vooral een dwaze roadtrip
door de ruïnes van een samenleving, waar de helden met niets of niemand
rekening hoeven te houden: van plundertochten door verlaten supermarkten,
tot een wilde nacht in het op Elvis geïnspireerde *Heartbreak Hotel*. 

Opvallend is dat *Zombieland* de toekomst zonder Staat juist
behoorlijk positief neerzet. Niet voor niets begint de film ermee dat de
helden hun intrek nemen in het Witte Huis: de rijkdom van de elite ligt nu
eindelijk ook voor het oprapen voor de gewone mens. Zonder de dwang van
de Staat blijkt de mens vrijer dan ooit: zonder anderen om hem te
belemmeren hebben de hoofdpersonen alle ruimte om te verkennen wie ze
zijn. Rijken en armen zijn nu ook gelijk, simpelweg omdat geld niets meer
zegt.

*Zombieland* keert zich tegen het beeld van de mens van de eerder genoemde *Hobbes*. Waar
Hobbes stelde dat het voor samenleven nodig is dat mensen hun natuurrecht
op geweld afstaan aan de soeverein, viert *Zombieland* een wereld waarin
iedereen zijn eigen mannetje staat. Met enig dedain wordt dan ook een
hippiegemeenschap afgekeurd die zo naïef is om van haar deelnemers te
vragen hun wapens in te leveren. Wie is er zo dom om zo gemakkelijk zijn
eigen vrijheid op te geven in ruil voor bescherming? Het is geen verbazing
dat deze hippies uiteindelijk door de rednecks gered moeten worden.

De politieke boodschap van *Zombieland* is helder: het wegvallen van de
Staat na een 'apocalpyse' is een verademing en bevrijding. Mensen zijn
niet inherent slecht, maar moeten hun eigen gang kunnen gaan. Op deze
manier is het toekomstbeeld van *Zombieland* een kritiek op de samenleving
zoals deze nu is.

## Conclusies

De twee films laten andere manieren van nadenken over de toekomst zien,
die gegrond zijn in verschillende politieke mensbeelden. Als je in de mens
gelooft, dan is *Zombieland* een heerlijke verkenning van wat er mogelijk
is zonder bemoeienis van de politie. Als je wantrouwender bent, dan zal
de dystopie van *Light of my Life* dichter bij je verwachtingen van een
toekomst zonder overheid liggen. Deze films spelen in op vooroordelen die mensen hebben, maar door de kracht van hun verhalen kunnen ze ook nieuwe vooroordelen scheppen. Het is aan de kijker om hiervan bewust te zijn en zich niet blind over te leveren aan de politieke voorkeuren van de filmmakers.

Het belangrijkste punt wat ik wilde maken is dat het *verbeelden* van de
toekomst altijd politiek is. Hoewel de wetenschap kan laten zien wat er
met de aarde staat te gebeuren als wij zo door gaan, is het aan de
politiek om ons te gidsen naar de ene of de andere reactie.
Post-apocalyptische films zijn verkenningen van politieke denkbeelden, die
daarmee vaak meer zeggen over het heden van de kijker, dan de afgebeelde
toekomst. 
