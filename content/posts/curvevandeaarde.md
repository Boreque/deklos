+++
date= 2020-07-01
menu= "main"
title = "Vanaf grote hoogte I: de planisfeer"
description = "Wanneer zagen wij de aarde voor het eerst op foto's?"
tags= [
    "Fotografie",
    "Aarde",
    "Beeldcultuur",
    "Planisfeer",
]
+++

![](https://github.com/Boreque/deklos/blob/master/static/images/cailletet_1898.png?raw=true "Cailletet")

*Cailletet's gravure van een barometer geplaatst voor een verticale foto van het landschap, 1898. [Bron](http://cnum.cnam.fr/CGI/fpage.cgi?4KY28.50/69/100/536/5/420)*

<!--more-->

### Vanaf grote hoogte
 
Vandaag deel één van een drieluik over afbeeldingen van de aarde. In het Antropoceen verhoudt de mens zich ten opzichte van 'de hele aarde'. Hoe lang is de hele planeet al zichtbaar voor mensen?

### De 'planisfeer'
 
In de tweede na Christus stelde de Syrische schrijver Lucian zich voor wat hij zou zien als hij vanaf grote hoogte neer zou blikken op de aarde. Op het oppervlakte van de planeet, dacht Lucian, zou de mens nietig lijken en hadden onze steden wel iets weg van mierenhopen. Dit perspectief van boven was voor Lucian slechts een fantasie en de mens zou aan het aardoppervlak gekluisterd blijven tot de negentiende eeuw. Toen steeg de ballon van Franse fotograaf Félix Nadar op boven stad Parijs. Nadar begon een nieuw genre in de fotografie: de fotografie van bovenaf. Lucian's fantasie was werkelijkheid geworden, zichtbaar voor iedereen op de foto's die stad platgewalst als een landkaart lieten zien. 

Als je hoog genoeg kwam met je ballon, ontdekte Nadar, blikte je op het landschap vanaf de 'planisfeer'. "Er is hier geen waarneming van verschil in hoogte. Alles is 'in focus'. [...] Er is geen waarneembaar onderscheid tussen de vlakke velden van alfalfa en de gevestigde wouden van oude eiken." De planisfeer was een eerste stap in de geschiedenis van foto's van de aarde. Weliswaar zag je vanuit de planisfeer nog steeds maar een deel van de thuisplaneet, maar de bruikbaarheid van het perspectief van boven zou aanzetten om de afstand van de fotograaf steeds groter te maken. Zulke afstand gaf generaals de mogelijkheid om het landschap zelf als een kaart te zien, wanneer zij hun missies planden in de latere Eerste Wereldoorlog.Het perspectief was daarnaast ook ontzettend mooi, omdat het onverwachte dingen aan het licht kon brengen. In het geval van de planisfeer, ontdekte de mens dat zij zich los kon maken van haar eigen standplaats. 

### Verlies van de horizon
 
De ontdekking van de planisfeer was een radicale omslag in de fotografie, volgens Sebastian Grevsmühl. Deze Franse geschiedkundige stelt dat de foto's vanuit de planisfeer mensen voor het eerst laten zien hoe de wereld eruit ziet 'zonder horizon', omdat je vanaf boven kijkt. Dit unieke perspectief leidde nogal tot verwarring. 

![](https://github.com/Boreque/deklos/blob/master/static/images/vangogh_1883_two_peasant_women.jpg?raw=true "Cailletet")
*Van Gogh, 1883. Twee Vrouwen in het Veen.*

Om te begrijpen waarom, moeten we eerst even kijken naar de functie van de horizon in afbeeldingen. De horizon was een belangrijk element in de schilderkunst vanaf de 16e eeuw, omdat ze helpt dingen in perspectief te zien. Als er een horizon is, neem je het perspectief in van de schilder; je kijkt als het ware 'door zijn ogen' naar het landschap. Daardoor weet je wat dichtbij is en wat ver weg. Je begrijpt wat groot is en wat klein. De schilder kan daarmee spelen om duidelijk te maken wat belangrijk is en wat niet. Dit gevoel voor verhoudingen krijg je doordat het makkelijk is om je in te leven in de standplaats van de schilder. 

![](https://github.com/Boreque/deklos/blob/master/static/images/tissandier.png?raw=true "Tissandier")
*Foto van Tissandier en Ducom, gemaakt op 19 juni 1885. Je ziet hier het puntje van het Saint-Louis eiland vanuit hun ballon. [Bron](http://cnum.cnam.fr/CGI/fpage.cgi?4KY28.25/69/80/432/8/420)*

Als de mens de wereld ziet zonder horizon worden dingen ingewikkelder. Kijk maar eens naar de afbeelding hierboven, die gemaakt is door Tissandier en Ducom in 1885.  Op deze foto kunnen we niet zien hoe hoog de gebouwen zijn en het is ook moeilijk om te bepalen wat de schaal is. Daarnaast weten we ook niet waar de fotograaf wil dat we kijken, omdat alles "in focus" is. Voor- en achtergrond bestaan niet in de planisfeer. En daarnaast weten we zonder verdere uitleg ook niet wat boven of onder is. Grevsmühl beschrijft hoe verwarde redacteuren worstelden met de eerste foto's van bovenaf. Ze werden ondersteboven, gekanteld of zelfs gespiegeld gedrukt. Zo'n fout zou je niet kunnen maken voor een boerenlandschap van Van Gogh, omdat dan de knoestige boeren plots aan het plafond zouden lijken te bungelen. 

Het perspectief van boven was in eerste instantie daarom desoriënterend.

### Overwinning?

De planisfeer was niet alleen verwarrend, maar ze bood ook nieuwe mogelijkheden. Lucian had al opgemerkt hoe stom menselijk conflict zou lijken vanaf boven, omdat de grenzen waarover zoveel bloedige oorlogen zijn gevochten niet eens zichtbaar zijn. Is de horizon-gebondenheid van de mensen dan niet een vorm van bekrompenheid en zou het niet beter zijn als de mens zichzelf van bovenaf zou leren te zien?

Je kunt dat denk ik op twee manieren bekijken. Enerzijds is de vlucht naarboven een ontsnapping van een bepaalde standplaats. Als je deze standplaats achter je kan laten, dan worden zaken als nationaliteit of religie minder belangrijk. Anderzijds kan je betwijfelen of de mens ooit een standplaats kan loslaten. De ballon stijgt nog altijd op vanaf één bepaalde plek, gefinancieerd door partijen die daar baat bij hebben. Bovendien werd het perspectief van bovenaf ook een middel om oorlogen mee te plannen, waarbij het misschien juist wel handig was om geen rekening te hoeven houden met de mensen die nog altijd de aarde vanaf de aarde zien...

### Vooruitblik

Volgende maand schrijf ik over een volgende stap in de ontdekking van het beeld van de hele aarde: wanneer kwam de mens hoog genoeg om voor het eerst de bolling van de aarde te zien?

### Bronnen

Nadar, Félix. 2015. When I was a photographer. MIT Press. 

Grevsmühl, Sebastian. 2014. *La Terre Vue d'en Haut*. Paris: Éditions du Seuil. 

Poole, Robert. 2008. Earthrise. Yale University Press. 

