+++
date= 2021-07-07
menu= "main"
title = "Nnedi Okorafor: Nigeriaanse Klimaatfictie"
description = ""
tags= [
    "klimaat",
	"fictie",
    "literatuur"
]
+++

# Who Fears Death? 

Hoe wordt het klimaatvraagstuk afgebeeld in verhalen met een sterke niet-Westerse inspiratie? <!--more--> [Nnedi Okorafor](https://en.wikipedia.org/wiki/Nnedi_Okorafor) is een Nigeriaans-Amerikaanse schrijver, die in haar boek [*Who Fears Death*](http://fantasyhotlist.blogspot.com/2010/08/excerpt-from-nnedi-okorafors-who-fears.html) vertelt over een verscheurd Sudan in een [post-apocalyptische](https://www.de-klos.net/posts/paniek/) toekomst. 

Het verhaal krijgt een 'climate fiction' (cli-fi) randje doordat de woestijn zich in deze wereld uitstrekt zo ver als de herinneringen van karakters reiken. Het felgroene loof van bossen bestaat alleen nog als mythe. Klimaatverandering, etnisch geweld en onderdrukking vormen een giftige cocktail in Okorafors universum. 

De witte Nuru onderdrukken de zwarte Okeke bevolking, welke ze grotendeels tot slaven gemaakt hebben. De Okeke houden zich moeizaam staande, terwijl de Nuru hun vrijheden stap voor stap afnemen. 

![](https://upload.wikimedia.org/wikipedia/commons/thumb/f/f7/Nnedi_Okorafor_with_insects.jpg/640px-Nnedi_Okorafor_with_insects.jpg)

<p style="text-align: center;"> Nnedi Okorafor, Wikimedia Commons </p> 

Het verhaal volgt Onyesonwu, een *Ewu* meisje dat geboren is uit de verkrachting van haar Okeke moeder door een Nuru man. Geboren uit beide volken heeft ze een afwijkende, lichte huidskleur die haar tot een paria maakt. Zelfs de onderdrukte Okeke vrezen Onye, nadat ze ontdekken dat zij magische krachten bezit. 

Onyensonwu verandert in dieren en brengt mensen terug uit de dood. Ze is hierdoor machtig, maar de prijs die ze betaalt is sociale exclusie. In navolging van een geheimzinnige profetie, vertrekt Onye op een 'epische queeste' door de woestijnen van Sudan om wraak te nemen op haar vader. Samen met haar minnaar en drie kwebbelende vriendinnen.

Okorafor vermengt Nigeriaanse en Amerikaanse cultuur, wat tot een volledig anders beeld van klimaatverandering leidt. Wat zijn opvallende verschillen met Westerse klimaatverhalen?

# Okorafor

Hoewel Nnedi Okorafor in Amerika is geboren en [opgegroeid](https://mosaicmagazine.org/nnedi-okorafor-interview/), is het verhaal dat ze vertelt doorspekt met verwijzingen naar de [Igbocultuur](https://www.igboguide.org/) waartoe haar ouders en zij behoren. In Okorafor's universum toveren mensen met [*juju*](https://www.merriam-webster.com/dictionary/juju). 

Er zijn verwijzingen naar Amos Tutuola's [*The Palm-Wine Drinkard*](https://www.goodreads.com/book/show/944103.The_Palm_Wine_Drinkard), een Nigeriaanse classic, en het boek bevat een controversiële scène van een [vrouwenbesnijdenis](https://www.goodreads.com/author_blog_posts/1090064-a-review-of-who-fears-death-by-acclaimed-author-steven-barnes). Okorafor stelde dat deze scène bedoeld was als een impliciete kritiek op de Igbo, waar vrouwenbesnijdenis nog een bestaand gebruik is. 

![](https://citas.in/media/authors/none_0Gum3B4.jpeg)

<p style="text-align: center;">Nnedi Okorafor</p>

Via haar dubbele culturele bril, verwerpt Okorafor de clichés van klimaatficties zoals [*The Day After Tomorrow*](https://www.youtube.com/watch?v=LFo67gEQVU4) en [*The Road*](https://www.youtube.com/watch?v=94KcI0gLq1A). Dankzij deze bekende Westerse cli-fi verhalen denken we bij de toekomst van klimaatverandering meestal aan een brandende aarde, verlaten steden, overspoelde kustgebieden. En ook aan een klein en dapper groepje overlevenden dat te midden van het puin moet zien te te overleven. Uiteindelijk is het niet zelden een verdwaalde (witte) wetenschapper die een oplossing vindt voor de klimaatproblemen die het normale leven onmogelijk gemaakt hebben.

Westerse cli-fi vooral zien hoe het klimaat onze samenleving *onderbreekt* en hoe alles anders wordt. Okorafor heeft meer oog voor wat ook *hetzelfde* zal blijven. 

Er vindt in Okorafor's wereld bijvoorbeeld nog stééds onderdrukking van de ene groep door de andere plaats, wat niets nieuws in de nasleep van het kolonialisme in Afrika. Onyesonwu wordt vanwege haar huidskleur beschimpt in alle dorpen die ze op haar reis aandoet. Daarnaast vluchten alle Okeke voor etnisch gemotiveerd geweld dat in een genocide dreigt uit te monden. 

![](http://2.bp.blogspot.com/-cFFV78u2FGc/U9UPJ9lW2iI/AAAAAAAAC0g/NIAjf48TGlA/s1600/who+fears+death.jpg)

<p style="text-align: center;">Cover van Who Fears Death?</p>

Het is daarnaast ook interessant dat klimaatverandering geen expliciet thema is voor karakters in de roman. Een opwarmende aarde verschroeide het Sudan van *Who Fears Death*, maar de wetenschap en technologieën die het klimaat hadden kunnen beschrijven zijn vergaan. Computers liggen als hopen afval gedumpt in de grotten langs de wegen waarop de hoofdpersonen trekken. 

In tegenstelling tot veel Westerse cli-fi zijn er geen heldhaftige wetenschappers die in naam van de waarheid spreken. Er is geen meesterpositie vanuit waar de situatie beschreven kan worden. Mythe en feit lopen door elkaar heen. 

Okorafor benadrukt door al deze verschillen met Westerse klimaatfictie dat bestaande conflicten en onrechtvaardigheden *verergerd* zullen worden door de opwarming van de aarde, maar dat er geen magische breuk tussen het Nu en de Toekomst is. 

Westerse cli-fi projecteert een wereld waarin 'wij', de 'mensheid', plotseling tot een mensonterende situatie zijn vervallen. Okorafors fictie herinnert ons er eerder aan dat deze situaties *nu* al bestaan, dat mensen in achtergestelde gebieden al een constante klimaatapocalyps [doorleven](https://www.vrt.be/vrtnws/nl/2021/04/30/hongersnood-madagaskar/). 

# Andere verbeeldingen

Hoewel ik het werk om al deze redenen waardeer, is *Who Fears Death* ook een moeizaam boek, vol van ongeloofwaardige dialogen, waarin de *young adult* achtergrond van Okorafor nog doorklinkt. Ze giet een Harry Potter-achtig sausje over de klimaatapocalyps, waardoor deze doordrenkt raakt met puberale dramatiek. 

> "Things have been happening to me, yes," I said. "And I think I'm in danger. Something tried to kill me once, a year or so ago. This great oval red eye. It continues to watch me, I think. I need to protect myself. *Oga* Aro, I will become the best and greatest student you will ever have! I know it. I can feel it. I can ... almost touch it." (p. 65)

In zo verre als het 'show, don't tell' principe iets waard is, treedt Okorafor dit uitgangspunt met beide voeten. Letterlijk spelt ze de motivaties van de karakters uit, die daardoor de diepgang krijgen van een kartonnen plaat. 

De waarde van deze roman ligt mijn inziens vooral in haar andere verbeelding van klimaatverandering voorbij de Westerse literaire traditie. Okorafor schrikt er niet van weg om een apocalyps neer te zetten die niet universeel is. Vrouwen lijden anders dan mannen. Witte mensen anders dan zwarte. 

Bestaande systemen van onderdrukking verdwijnen niet magisch in de toekomst van *Who Fears Death*, hoeveel magie er ook bestaat in Okorafors wereld. Deze systemen worden juist giftiger en giftiger. 

![](https://i.guim.co.uk/img/media/f76c89afe1e7f90f8b0ed86a37b86cc9783f7b70/80_70_679_407/master/679.jpg?width=620&quality=85&auto=format&fit=max&s=90667ffdf5a1f4bfbec64af3d42bc540)

<p style="text-align: center;">Okorafor werkte ook aan een Marvel Graphic Novel</p>

# HBO 

*Who Fears Death* wordt [waarschijnlijk](https://winteriscoming.net/2021/02/18/tessa-thompson-joins-george-rr-martin-produce-who-fears-death-fantasy-hbo/) verfilmd door HBO en kan daarmee de *mainstream* verbeeldingen van de klimaatapocalyps bijsturen. Door telkens opnieuw te vertellen over wat ons te wachten staat, vanuit werkelijk andere perspectieven, kunnen we inzien hoe we het ons eigen heden vaak stiekem onze verbeeldingen van de toekomst in smokkelen. 

De Hollywood-wetenschapper-redt-de-wereld-apocalyps is niet het enige verhaal dat verteld moet worden en kan ons juist afleiden van de onrechtvaardigheid die recht voor onze neus *nu* al plaatsvindt. Okorafor verbindt de toekomstige onrechtvaardigheid krachtig aan die van het heden. 

### Bron

Nnedi Okorafor. 2018. *Who Fears Death*. London: HarperCollins.
