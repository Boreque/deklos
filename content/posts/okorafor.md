+++
date= 2021-07-07
menu= "main"
title = "Nnedi Okorafor: Nigeriaanse Klimaatfictie"
description = ""
tags= [
    "klimaat",
	"fictie",
    "literatuur"
]
+++

### Nnedi Okorafor 

Hoe wordt het klimaatvraagstuk afgebeeld in verhalen met een sterke niet-Westerse inspiratie? [Nnedi Okorafor](https://en.wikipedia.org/wiki/Nnedi_Okorafor) is een Nigeriaans-Amerikaanse schrijver, die in haar boek [*Who Fears Death*](http://fantasyhotlist.blogspot.com/2010/08/excerpt-from-nnedi-okorafors-who-fears.html) vertelt over een verscheurd Sudan in een [post-apocalyptische](https://www.de-klos.net/posts/paniek/) toekomst. 

Het verhaal krijgt een 'climate fiction' (cli-fi) randje doordat de woestijn in deze wereld zich uitstrekt zo ver de herinneringen van karakters reiken. Het groene loof van bomen is een vage herinnering. Klimaatverandering, etnisch geweld en onderdrukking vormen een giftige cocktail in Okorafors universum. 

De witte Nuru onderdrukken de zwarte Okeke bevolking, welke ze grotendeels tot slaven gemaakt hebben. Moeizaam houden de Okeke zich staande in een kleiner en kleiner leefgebied. 

![](https://upload.wikimedia.org/wikipedia/commons/thumb/f/f7/Nnedi_Okorafor_with_insects.jpg/640px-Nnedi_Okorafor_with_insects.jpg)
*Nnedi Okorafor, Wikimedia Commons*

Het verhaal volgt Onyesonwu, een *Ewu* meisje dat geboren is uit de verkrachting van haar Okeke moeder door een Nuru man. Haar afwijkende, lichte huidskleur maakt haar tot een paria en zelfs de onderdrukte Okeke vrezen haar nadat ze er achter komen dat ze magische krachten bezit. Onyensonwu kan in dieren veranderen en zelfs mensen terughalen uit de dood. 

We volgen haar 'epische queeste' door de woestijnen van Sudan om wraak te nemen op haar vader, de verkrachter. Tijdens haar tocht brengt ze ook nog eens een geheimzinnige profetie tot vervulling, welke verlossing belooft voor de Okeke.

Hoewel Nnedi Okorafor in Amerika is geboren en [opgegroeid](https://mosaicmagazine.org/nnedi-okorafor-interview/), is het verhaal dat ze vertelt doorspekt met verwijzingen naar de [Igbocultuur](https://www.igboguide.org/) waartoe haar ouders en zijbehoren. In Okorafor's universum toveren mensen met [*juju*](https://www.merriam-webster.com/dictionary/juju). Er zijn verwijzingen naar Amos Tutuola's [*The Palm-Wine Drinkard*](https://www.goodreads.com/book/show/944103.The_Palm_Wine_Drinkard) en het boek bevat een controversiële scène van een [vrouwenbesnijdenis](https://www.goodreads.com/author_blog_posts/1090064-a-review-of-who-fears-death-by-acclaimed-author-steven-barnes). Okorafor stelde dat deze scène bedoeld was als een impliciete kritiek op de Igbo, waar vrouwenbesnijdenis nog een bestaand gebruik is. 

Door deze mengelmoes van Nigeriaanse en Amerikaanse cultuur gezien, verschijnt klimaatverandering volledig anders. Wat zijn opvallende verschillen met Westerse klimaatverhalen?

![](https://citas.in/media/authors/none_0Gum3B4.jpeg)
*Nnedi Okorafor, Citas.In.*

### Okorafor versus Westerse cli-fi

Okorafor verwerpt de clichés van klimaatficties zoals [*The Day After Tomorrow*](https://www.youtube.com/watch?v=LFo67gEQVU4) en [*The Road*](https://www.youtube.com/watch?v=94KcI0gLq1A). Dankzij zulke verhalen denken we bij de toekomst van klimaatverandering meestal aan een brandende aarde, verlaten steden, overspoelde kustgebieden. Aan een klein en dapper groepje overlevenden dat te midden van het puin moet zien te te overleven. 

Westerse cli-fi laat vooral zien hoe het klimaat onze samenleving *onderbreekt* en hoe alles anders wordt. Okorafor heeft meer oog voor wat ook *hetzelfde* zal blijven. 

Er vindt in Okorafor's wereld bijvoorbeeld nog stééds onderdrukking van de ene groep door de andere plaats, wat niets nieuws in de nasleep van het kolonialisme in Afrika. Onyesonwu wordt vanwege haar huidskleur beschimpt in alle dorpen die ze op haar reis tegenkomt. De Okeke vluchten voor etnisch gemotiveerd geweld die in een genocide dreigt uit te monden. 

![](http://2.bp.blogspot.com/-cFFV78u2FGc/U9UPJ9lW2iI/AAAAAAAAC0g/NIAjf48TGlA/s1600/who+fears+death.jpg)
*Cover van Who Fears Death*

Het is ook interessant dat klimaatverandering geen expliciet thema is voor karakters in de roman. Een opwarmende aarde verschroeide het Sudan van *Who Fears Death*, maar de wetenschap en technologieën die het klimaat hadden kunnen beschrijven zijn vergaan. 

Computers liggen als hopen afval gedumpt in de grotten langs de wegen waarop de hoofdpersonen trekken. In tegenstelling tot veel Westerse cli-fi zijn er geen heldhaftige wetenschappers die in naam van de waarheid spreken. Er is geen meesterpositie vanuit waar de situatie beschreven kan worden. Mythe en feit lopen door elkaar heen. 

Okorafor benadrukt door al deze verschillen met Westerse klimaatficite dat bestaande conflicten en onrechtvaardigheden *verergerd* zullen worden door de opwarming van de aarde, maar dat er geen magische breuk tussen het Nu en de Toekomst is. 

Westerse cli-fi projecteert een wereld waarin 'wij', de 'mensheid', plotseling tot een mensonterende situatie zijn vervallen. Okorafors fictie herinnert ons er eerder aan dat deze situaties *nu* al bestaan, dat mensen in achtergestelde gebieden al een constante klimaatapocalyps [doorleven](https://www.vrt.be/vrtnws/nl/2021/04/30/hongersnood-madagaskar/). 

### Andere verbeeldingen

Hoewel ik het werk om al deze redenen waardeer, is *Who Fears Death* ook een moeizaam boek, vol van ongeloofwaardige dialogen, waarin de *young adult* achtergrond van Okorafor nog doorklinkt. Hierdoor giet zij een Harry Potter-achtig sausje over de klimaatapocalyps. 

*"Things have been happening to me, yes," I said. "And I think I'm in danger. Something tried to kill me once, a year or so ago. This great oval red eye. It continues to watch me, I think. I need to protect myself. *Oga* Aro, I will become the best and greatest student you will ever have! I know it. I can feel it. I can ... almost touch it." (p. 65)*

In zo verre als het 'show, don't tell' principe iets waard is, treedt Okorafor dit uitgangspunt met beide voeten. Doordat de motivaties van de karakters letterlijk uitgespeld worden, krijgen deze niet veel meer diepte dan een kartonnen plaat. De waarde van deze roman ligt mijn inziens vooral in haar andere verbeelding van klimaatverandering voorbij de Westerse literaire traditie. 

Okorafor schrikt er niet van weg om een apocalyps neer te zetten die vrouwen anders raakt dan mannen, witten anders dan zwarten. Sommige mensen zullen meer te lijden krijgen dan anderen. Sommige mensen lijden nu al meer dan anderen. 

Bestaande systemen van onderdrukking verdwijnen niet magisch in de toekomst van *Who Fears Death*, hoe veel magie er ook bestaat in de wereld die het afbeeldt, maar deze systemen worden juist giftiger en giftiger. 

![](https://i.guim.co.uk/img/media/f76c89afe1e7f90f8b0ed86a37b86cc9783f7b70/80_70_679_407/master/679.jpg?width=620&quality=85&auto=format&fit=max&s=90667ffdf5a1f4bfbec64af3d42bc540)
*Okorafor werkte ook aan een Marvel comic. Bron: The Guardian.*

*Who Fears Death* wordt [waarschijnlijk](https://winteriscoming.net/2021/02/18/tessa-thompson-joins-george-rr-martin-produce-who-fears-death-fantasy-hbo/) verfilmd door HBO en kan daarmee de *mainstream* verbeeldingen van de klimaatapocalyps bijsturen. Door telkens opnieuw te vertellen over wat ons te wachten staat, vanuit werkelijk andere perspectieven, kunnen we inzien hoe we het ons eigen heden vaak stiekem onze verbeeldingen van de toekomst in smokkelen. 

De Hollywood-wetenschapper-redt-de-wereld-apocalyps is niet het enige verhaal dat verteld moet worden en kan ons juist afleiden van de onrechtvaardigheid die recht voor onze neus *nu* al plaatsvindt. Okorafor verbindt de toekomstige onrechtvaardigheid krachtig aan die van het heden. 

### Bron

Nnedi Okorafor. 2018. *Who Fears Death*. London: HarperCollins.
